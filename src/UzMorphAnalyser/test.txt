Turk lirasi 2021-yildan beri eng past darajaga tushdi. Yillik inflyatsiya 70 foizgacha oshdi
Turk lirasi AQSH dollariga nisbatan besh oylik eng past darajaga tushib ketdi. Bunga pul-kredit siyosati so‘nggi 20 yildagi eng tez inflyatsiya sur’atini cheklash uchun juda erkin qolgani sabab qilib ko‘rsatilmoqda. Bu haqda Bloomberg xabar berdi.



Foto: Bloomberg

24-mayda lira bir dollar uchun 0,7 foizga pasayib, 16,0477 ni tashkil etdi. Bu o‘tgan yil oxiridagi valyuta inqirozidan beri eng past ko‘rsatkichdir.

Aprel oyida iste’mol narxlari yillik 70 foizgacha oshdi, bu bankning 14 foizlik stavkasidan ancha yuqori.

Energiya xarajatlarining o‘sishi fonida joriy hisob taqchilligining kengayishi ham valyutaga bosim o‘tkazmoqda va mamlakatning xorijiy valyuta buferlarini quritmoqda.

13-mayda yakunlangan yetti kun ichida zaxiralar 4,8 mlrd dollarga qisqargan. Bu joriy yilning eng yuqori ko‘rsatkichidir.

Turkiyaning markaziy banki payshanba kuni stavkalar yig‘ilishini o‘tkazadi.

Avvalroq Turkiyada inflyatsiya 20 yildan beri eng yuqori darajaga ko‘tarilgani haqida xabar berilgan edi.
O‘zbek shou-biznesi vakillarining o‘ziga ikki tomchi suvdek o‘xshaydigan aka-uka va opa-singillari (foto)
O‘zbek san’at vakillarining o‘ziga o‘xshash opa-singillari yoki aka-ukalari borligini bilasizmi? Ulardagi o‘xshashlik sabab muxlislar ham sevimli san’atkorlari qaysi ekanligini anglolmay qolishgan vaqtlari ham bo‘lgan. Quyida ular bilan yaqindan tanishamiz.

Farrux va Aziz Raimovlar

Xonanda Farrux Raimovning o‘zidan olti yosh katta Aziz ismli akasi bor. Aziz Raimov bir necha yildan buyon savdo-sotiq bilan shug‘ullanadi.



Farrux Raimov onasi, kennayisi va akasi bilan

Foto: Farrux Raimov arxividan

— Ukangizga o‘xshar ekansiz, degan gapni ko‘p eshitaman. Aslida u menga ko‘proq o‘xshaydi. Yaqinda bir qiziq voqea bo‘ldi. Ukam Farruxning mashinasini haydab ketayotgandim, aksiga olib yo‘l patrul xizmati xodimi to‘xtatdi. Yonimda haydovchilik guvohnomam yo‘q, deb turgandim “Sizni tanidim”, deb qoldi. Hayajonlanganimdan ukamning haydovchilik guvohnomasini ko‘rsatganimni bilmay qolibman. Xodim hech narsani payqamay, men bilan suratga tushib, oq yo‘l tiladi, — deydi Aziz Raimov.



Foto: Farrux Raimov arxividan

Jenisbek va Aqlbek Piyazovlar

O‘zbekiston xalq artisti Jenisbek Piyazovning o‘zidek opera xonandasi bo‘lgan ukasi bor. Aqlbek Piyazov akasidan 9 yosh kichik bo‘lsa-da, unga juda o‘xshaydi.



Foto: Aqlbek Piyazov arxividan

— Tashqi ko‘rinishimiz o‘xshash bo‘lgani uchun qiziqarli voqealar juda ko‘p bo‘ladi. Masalan, akam gastrol safarlari sabab to‘y xizmatlari yoki konsertlarga yetib borolmasa, men sahnaga chiqishimga to‘g‘ri keladi. Albatta, bunday vaziyatda mezbonlarni ogohlantirib qo‘yamiz. Yaqinda “Yakkasaroy” to‘yxonasida xizmatimiz bor edi. Akam esa konsert sabab Olmaliqqa ketgandi. O‘z vaqtida yetib kelolmagani uchun to‘yda o‘zim ishtirok etdim. Uchinchi qo‘shiqni berilib kuylayotganimda orqamda kimdir qarsak chaldi. Qarasam, haqiqiy Jenisbek Piyazov kulib turibdi, — deydi Aqlbek Piyazov.



Foto: Aqlbek Piyazov arxividan

Alisher va Xurshid Turdiyevlar

Xonanda Alisher Fayzning o‘ziga ikki tomchi suvdek o‘xshaydigan xonanda ukasi bor. Xurshid Turdiyev ham bir necha yildan buyon san’atda faoliyat yuritadi.



Foto: Instagram / @xurshidbek_turdiyev_official

— Tashqi ko‘rinishimni akamga o‘xshatishadi, ammo mendan ko‘ra o‘rtancha akam Valijon ko‘proq o‘xshaydi, deb hisoblayman. Hozir-ku ko‘pchilik Alisher Fayz akam ekanligini yaxshi biladi. Ilgari ko‘pchilik bilmagani uchun qiziqarli voqealar juda ko‘p bo‘lardi. To‘y-tantanalarda odamlar meni Alisher Fayz yoki boshqa xonandaligim bo‘yicha garov o‘ynagan paytlari ham bo‘lgan. Hatto bir to‘yda menga akamning suratini ko‘rsatib, shu odamga o‘xsharkansiz, deyishgan. O‘zimni bilmaganga olib, rostdan o‘xshash ekanmiz deganman, — deydi Xurshid Turdiyev.



Alisher Fayz ukasi Xurshid Turdiyev bilan

Foto: Xurshid Turdiyev arxividan

Nigora va Zamira Ismoilovalar

Xonanda Nigoraning o‘zidan 6 yosh katta Zamira ismli opasi bor. Zamira bir necha yillardan buyon kutubxona mudirasi bo‘lib ishlaydi.

